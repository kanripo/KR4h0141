# -*- mode: mandoku-view; -*-
#+TITLE: 御定佩文齋詠物詩選
#+DATE: 2015-08-25 00:41:26.624726
#+PROPERTY: ID KR4h0141
#+PROPERTY: BASEEDITION WYG    
#+PROPERTY: JUAN 卷四百五十四
<pb:KR4h0141_WYG_454-1a>¶
　欽定四庫全書¶
御定佩文齋詠物詩選巻四百五十四¶
　　杜䳌類¶
　　　五言律¶
　　　　子規　　　　　　　　　　(唐/)杜　甫¶
　峽裏雲安縣江樓翼瓦齊兩邊山木合終日子規啼眇¶
　眇春風見蕭蕭夜色凄客愁那聽此故作傍人低¶
　　　　和周贊善聞子規　　　　　(唐/)張　籍¶
<pb:KR4h0141_WYG_454-1b>¶
　秦城啼楚鳥逺思更紛紛况是街西夜偏當雨裏聞應¶
　投最髙樹似隔數重雲此處誰能聽遥知獨有君¶
　　　五言絶句¶
　　　　夜聞子規　　　　　　　　(唐/)王　建¶
　子規啼不歇到曉口應穿况是不眠夜聲聲在耳邊¶
　　　　聞子規　　　　　　　　　(唐/)雍　陶¶
　百鳥有啼時子規聲不歇春寒四鄰静獨叫三更月¶
　　　七言絶句¶
<pb:KR4h0141_WYG_454-2a>¶
　　　送人歸岳陽　　　　　　　(唐/)李　益¶
煙草連天楓樹齊岳陽歸路子規啼春江萬里巴陵戍¶
落日看沈碧水西¶
　　　汎舟入後谿　　　　　　　(唐/)羊士諤¶
雨餘芳草淨沙塵水緑灘平一帶春惟有啼䳌似畱客¶
桃花深處更無人¶
　　　杏山館聽子規　　　　　　(唐/)竇　常¶
楚塞餘春聽漸稀斷猿今夕讓霑衣雲薶老樹空山裏¶
<pb:KR4h0141_WYG_454-2b>¶
髣髴千聲一度飛¶
　　　湘江夜泛　　　　　　　　(唐/)熊孺登¶
江流如箭月如弓行盡三湘數夜中無那子規知向蜀¶
一聲聲似怨春風¶
　　　宿石磯　　　　　　　　　(唐/)元　稹¶
石磯江水夜潺湲半夜江風引杜䳌燈暗酒醒顚倒枕¶
五更斜月入空船¶
　　　酬樂天舟泊夜讀微之詩　　　元　稹¶
<pb:KR4h0141_WYG_454-3a>¶
知君暗泊西江岸讀我閒詩欲到明今夜通州還不睡¶
滿山風雨杜䳌聲¶
　　　呂校書雨中見訪　　　　　(唐/)趙　嘏¶
竹閣斜谿小檻明惟君來賞見山情馬嘶風雨又歸去¶
獨聽子規千萬聲¶
　　　聞杜䳌　　　　　　　　　(唐/)雍　陶¶
蜀客春城聞蜀鳥思歸聲引未歸心却知夜夜愁相似¶
爾正啼時我正吟¶
<pb:KR4h0141_WYG_454-3b>¶
　　　暮春送人　　　　　　　　(唐/)僧無悶¶
折桞亭邊手重攜江煙澹澹草萋萋杜䳌不解離人意¶
更向落花枝上啼¶
　　　崇壽客舎夜聞子規得三絶句寫呈平父兄煩¶
　　　　爲轉寄彦集兄及兩縣間諸親友(錄一/)¶
　　　　　　　　　　　　　　　(宋/)朱　子¶
空山後夜子規號斗轉星移月尚髙夢裏不知歸未得¶
巳驅黄犢度寒臯¶
<pb:KR4h0141_WYG_454-4a>¶
　　　夜聞子規　　　　　　　　　朱　子¶
幽林欲雨氣含凄春晩端居園徑迷獨向髙齋展衾卧¶
南山夜夜子規啼¶
　　　鄰山縣　　　　　　　　　(宋/)范成大¶
山頂噓雲黒似煙脩篁髙柳共昏然鳥啼一夜勸歸去¶
誰道東川無杜䳌¶
　　　過眞陽峽　　　　　　　　(宋/)楊萬里¶
仰見青天尺許青無波江水不勝平只驚白晝山竹裂¶
<pb:KR4h0141_WYG_454-4b>¶
杜宇初聞第一聲¶
　　　鄉邨四月　　　　　　　　(宋/)翁　卷¶
綠遍山原白滿川子規聲裏雨如煙鄉邨四月閒人少¶
纔了蠶桑又挿田¶
　　　次韻陳君授暮春感懷　　　(宋/)王庭珪¶
雨餘山鳥百般啼煙隔桃谿一線微南北東西春總好¶
杜䳌何苦勸人歸¶
　　　谿橋晩興　　　　　　　　(宋/)鄭　協¶
<pb:KR4h0141_WYG_454-5a>¶
寂寞亭基野渡邊春流平岸草芊芊一川晩照人閒立¶
滿袖楊花聼杜䳌¶
　　　春日雜興　　　　　　　　(宋/)僧道潛¶
梅梢青子大於錢慚媿春光又一年亭午無人初破睡¶
杜䳌聲在柳花邊¶
　　　暮春　　　　　　　　　　(元/)黃　庚¶
芳事闌珊三月時春愁惟有落花知柳綿飄白東風老¶
一樹斜陽叫子規¶
<pb:KR4h0141_WYG_454-5b>¶
　　　客中即事　　　　　　　　(元/)楊　載¶
幾日懸懸雨不休客窗孤迥使人愁杜䳌啼切知何處¶
坐對雲山萬木稠¶
　　　得樟樹鎭便寄家書　　　　(元/)范　梈¶
商船夜說指江西欲託音書未忍題收拾鄉心多在紙¶
兩聲杜宇傍人啼¶
　　　春暮　　　　　　　　　　(元/)葉　顒¶
老紅新綠駐煙波無奈青皇促駕何又是一年春事了¶
<pb:KR4h0141_WYG_454-6a>¶
　杜䳌聲裏夕陽多¶
　　　　巳未夏日雜興　　　　　　(元/)僧善住¶
　纎纎碧草與階齊濃綠陰中杜宇啼花院晝長聽正好¶
　帶聲飛過粉牆西¶
　　　　江上　　　　　　　　　　(明/)汪廣洋¶
　大山小山松樹齊千聲萬聲子規啼攬衣起舞夕露下¶
　三更月落呉城西¶
　　　　山中冬日偶題　　　　　　(明/)紀　青¶
<pb:KR4h0141_WYG_454-6b>¶
　鎭日無人閉竹扉階前寒翠上人衣開門修竹青如束¶
　黃葉風前叫子規¶
　¶
　¶
　¶
　¶
　¶
御定佩文齋詠物詩選卷四百五十四¶
